---
layout: page
title: About
permalink: /about/
---

Τι δεν είμαστε 

Η Δραγονέρα, η ανατολικότερη γη των Κυθήρων, βάφεται ολοπόρφυρη στο πρώτο φως της αυγής. Το πάθος η δύναμη η αισιοδοξία που αντιπροσωπεύει το πρωινό φως είναι ο πυρήνας γύρω από τον οποίο θα υφαίνεται ο ιστός των εικόνων, της μουσικής και των λέξεών μας.

Είμαστε μια παρέα διαφορετικών ανθρώπων. Δεν ανήκουμε πουθενά, δεν είμαστε κληρονόμοι παρελθόντος, ούτε οφειλέτες μέλλοντος. Δεν νοιώθουμε καν την υποχρέωση να συμφωνούμε συστηματικά μεταξύ μας. Είμαστε κάποιοι που μιλούν περισσότερο απ’ όσα ξέρουν αλλά ξέρουν περισσότερα απ’ όσα γράφουν.

Η σελίδα μας έχει στίγμα αλλά δεν είναι παραταξιακή, δημοσιεύει άρθρα γνώμης αλλά δεν έχει μόνο μία γνώμη. Είναι ανοικτή αλλά έχει όρια, μεταξύ κριτικής και ευπρέπειας. Οι άξονες της θεματογραφίας μας είναι οι εξής: από την τρέχουσα καθημερινότητα έως τις πιο αφηρημένες θεωρητικές προσεγγίσεις, από τα τοπικά ζητήματα των νησιών μας έως τον κόσμο που αλλάζει.

Κατά κανόνα δεν αναρτούμε ανακοινώσεις, δελτία τύπου, κείμενα πολλαπλής αναδημοσίευσης. Στηριζόμαστε κυρίως σε πρωτότυπα κείμενα. Οι σταθεροί συνεργάτες της σελίδας αναρτούν ό,τι επιθυμούν χωρίς οποιαδήποτε παρέμβαση. Ο τίτλος των κειμένων τους και το φωτογραφικό υλικό που τα συνοδεύει μπορεί να τύχουν συνεννοήσεως με την συντακτική ομάδα. Οι επισκέπτες αποστέλλουν τις απόψεις τους προς δημοσίευση στην Στήλη Αναγνωστών.

